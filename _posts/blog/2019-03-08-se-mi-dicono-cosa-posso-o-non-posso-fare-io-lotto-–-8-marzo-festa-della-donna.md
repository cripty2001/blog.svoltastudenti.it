---
layout: blog
category: it
noBrand: "false"
title: "Io #lotto contro i pregiudizi - 8 Marzo Festa della Donna"
tag: Associazione
desc: "Io #lotto contro i pregiudizi -  8 Marzo Festa della Donna"
article_th: /assets/img/uploads/Se-mi-dicono-cosa-posso-o-non-posso-fare,-io-#lotto---8-Marzo-Festa-della-Donna.jpg
authors:
  - Alessandro De Iasio
published: true
date: 2019-03-08T22:29:30.614Z
isAmp: "true"
---

Questo è un messaggio anonimo di una studentessa qualunque. Buona lettura.

> _Avete presente quella sensazione che si prova quando…_
> 
> _Vi chiedono la vostra media e poi storcono il naso perché è bassa per i loro standard?_
> _O vi balzano all’ultimo per studiare in gruppo perché si reputano più intelligenti e quindi perderebbero solo tempo con voi? Poverini…_
> _O siete gli ultimi da scegliere quando si tratta di formare gruppi di lavoro per un progetto e di sottofondo al silenzio imbarazzante si
> possono sentire i grilli che ci sono in piazza Leo?_
> _O danno per scontato i vostri interessi riguardo a musica, cinema o materie di studio?_
> _O si stupiscono perché ti interessi di letteratura, politica, filosofia, termodinamica, o di certi registi, cantanti, politici…
> perché poco adatti ad una persona come te? Ma per favore_
> 
> _Vi siete mai sentiti a disagio…_
> 
> _Per il vostro fisico? Troppo muscoloso o troppo poco muscoloso_
> _Per la quantità di peli sul vostro corpo? Troppi o troppo pochi sul viso, sulla schiena, sul petto, sulle gambe, sulle braccia…_
> _Perché un giorno avevate le lacrime agli occhi e volevate solo piangere? O avevate voglia di abbracciare qualcuno? O di mandarlo a
> fanculo? Ma non l’avete fatto perché non era “decoroso per una persona
> come voi”._
> 
> _Quanto possono essere fastidiosi i pregiudizi, vero? A me personalmente viene l’urticaria quando danno per scontato che non sono
> in grado di fare questo o quello in base all’insulsa idea che si sono
> fatti di me. Mi rendo conto che è ancora più brutto quando questi
> preconcetti sono talmente radicati nell’immaginario collettivo da
> minare l’espressione, la carriera o la libertà di un individuo._
> 
> _“Ma cosa le interessa a lei avere un lavoro? Stia a casa a curare i suoi figli così si sente realizzata e non devo neanche pagarle la
> maternità!”_
> _“Cosa vuoi che ne sappia quella di politica, dai!”_
> _“Che bastarda l’esercitatrice di meccanica dei solidi, che se ne ritorni a fare ***” inserisci a piacere il commento poco stilnovistico
> che vuoi 😉_
> _“Perché continui a studiare ingegneria?! È una cosa da uomini…”_
> _“Ma quale magistrale?! Chiudi alla triennale e poi pensa a mettere su famiglia, il lavoro è una cosa da uomini!”_
> 
> _Oggi è l’8 Marzo, oggi lottiamo contro i pregiudizi, contro le persone che ci dicono cosa possiamo o non possiamo fare._
> 
> _Potrei parlare dei salari femminili, di come le donne non sono padrone della propria immagine e mille altre casistiche concrete nella
> vita di tutti i giorni in cui i pregiudizi misogini limitano la
> libertà di una donna._
> 
> _Ma poi ho pensato, che senso ha parlarne se spesso mi arrivano alle orecchie soavi frasi del tipo:_
> 
> _“Il femminismo vuole la prevaricazione delle donne sugli altri”_
> _“Siete femministe ma quando uno fa il gentiluomo non vi dispiace, eh?”_
> _Che talvolta è rimpiazzato da uno squallidissimo_
> _“vi fa piacere entrare gratis il sabato sera in discoteca però, eh?”_
> 
> _Mi rivolgo a queste persone in particolare, che spero non abbiamo già chiuso la pagina e siano passati a cazzeggiare nel loro sicuro hortus
> conclusus dove possono coltivare floridamente la loro fobia del
> femminismo e incapacità di comprenderlo._
> 
> _Il femminismo, sebbene il termine possa trarre in inganno, riguarda tutti. È un movimento che lotta contro le fastidiose etichette che
> limitano l’essere sia di donne che uomini, il suo scopo è la PARITÀ DI
> GENERE. Avete capito? Quindi non solo per le donne, MA PER TUTTI GLI
> ESSERI VIVENTI DI QUESTA TERRA, maschi o femmine che siano._
> 
> _Cari timorosi del femminismo, se siete arrivati fino a qui, mi ritengo già soddisfatta._
> 
> _Generalmente, lo riconosco anche io, è più facile classificare le persone come dei “tipi” a cui corrispondono “determinati
> comportamenti” rispetto ad andare a parlarci per conoscere la loro
> vera essenza. Quante volte parliamo con i nostri compagni di corso e
> facciamo battutine su quel collega che fa mille domande? O quella
> ragazza che viene a lezione per fare la sfilata? È normale, è nella
> natura dell’uomo; perché siamo pigri ma anche perché vogliamo in
> qualche modo proteggerci dal confronto con gli altri che potrebbe
> mettere in luce quanto meschini e vigliacchi siamo, ma questo è un
> altro paio di maniche._
> 
> _Io non mi sento di fare la perbenista in cattedra che dice dogmaticamente e ripetutamente “Non giudicate senza conoscere”
> “smettete di scherzare sugli stereotipi” come un memento mori._
> 
> _Però mi sento di invitare a riflettere sull’uso delle parole, su come sia sottile il confine tra scherzare e agire. La parola è un mezzo
> molto potente che influenza la formulazione dei nostri pensieri e i
> nostri comportamenti. È importante avere la consapevolezza di fare
> battute, perché naturale, ma circoscriverle alle conversazioni
> goliardiche da bar, stando attento che non provochino sofferenza e
> disagio._
> 
> _Ci sono casi in cui manca questa accortezza. L’indifferenza e la pigrizia non portano a nulla di buono, ne abbiamo di testimonianze
> storiche a palate che lo confermano. Il femminismo non è diverso da
> tutti quei movimenti che sono contro il razzismo, bullismo, omofobia
> eccetera. Il comun denominatore di questi movimenti è la lotta contro
> l’indifferenza che concima il terreno all’odio, alla violenza gratuita
> (se ci va bene) o a persone convinte delle proprie ideologie “poco
> aperte”. Perché è dall’indifferenza verso il prossimo che nascono
> problematiche ben più gravi della tassa di lusso sugli assorbenti,
> come la violenza psicologica o fisica, ragazzini di colore che vengono
> ridicolizzati davanti a un’intera classe con il consenso
> dell’insegnante, cantanti che vengono bersagliate sulla pubblica
> piazza di commenti sulla propria vita sessuale solo perché si sono
> permesse ad opporsi a una decisione di un ministro…_
> 
> _Nella nostra società assorbiamo quotidianamente da radio, telegiornali, notizie online, le violenze che ci sono a questo mondo,
> tanto da venirne assuefatti e considerarle come normale routine. Non
> ci stupiamo più davanti al marito che versa l’acido in faccia alla
> moglie, o al barbone che viene pestato. Siamo lì, spettatori inerti,
> senza la voglia di reagire e neanche l’interesse, perché non ci
> riguarda, e il nostro silenzio viene riempito dalle parole di persone
> le cui intenzioni non sono né trasparenti e né delle migliori. E non
> dovremo stupirci quando si giungerà al punto di non ritorno. Sì, suona
> molto catastrofista, ma questo è un monito per invitarvi a stupirvi
> ora davanti alle ingiustizie, perché adesso e solo ora si può porre
> rimedio, non quando sarà troppo tardi._
> 
> _Concludo questo pippone sentimentale con una frase_
> 
> _“Il mondo appartiene a chi ha il coraggio di stupirsi”_
> 
> _Vi auguro di stupirvi davanti alle cose brutte ma anche alle meraviglie che ci sono a questo mondo, continuando a osservare la vita
> con gli occhi accesi di curiosità._
> 
> _Peace_
